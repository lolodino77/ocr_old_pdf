Oopheid van hart — die kroon op die lewensarbeid van H.G. Stoker (4 April 1899 — 16 Mei 1993)

A.W.G. Raath

Departement Regsfilosofie
Universiteit van die Oranje-Vrystaat
BLOEMFONTEIN

Abstract

With the death of Prof. H.G. Stoker, formerly lecturer in Philosophy at the PU for CHE, Calvinist philosophy has lost one of its greatest sons. Not only did Prof. Stoker develop a unique philosophy - namely the Cosmo-createdness of the universe but over more than five decades he published extensively in most fields of science.

In 1981 Prof. Stoker was awarded an honorary chair at his alma mater. In a series of lectures Prof. Stoker subsequently developed his basic philosophical views on the role of Christian openness in science and philosophy. His lecture on openness of the heart in Calvinist philosophy deals with love, faith and hope as the most fundamental issues of life and the role of these in his Christian philosophy.

1. Proloog
1.1 H.G. Stoker — ere-professor aan die PU vir CHO

In vele opsigte het H.G. Stoker sinoniem geword met die wysgerige denkwerksaamheid aan die PU vir CHO vanaf 1923 tot 1970. Vir sy lewensarbeid is prof. Stoker telkens bekroon. Ook sy alma mater, die PU vir CHO, het benewens 'n eredoktorsgraad in Wysbegeerte in 1971, in 1975 'n gereelde huldigingslesingreeks ingestel, verbind aan die naam van dié merkwaardige Calvinistiese wysgeer. In die PU Kaner van 12 September 1975 is die volgende motivering vir die vererende optrede gestel:

Prof. Stoker se naam is aan die lesingreeks verbind omdat hy die grondlegger van die departement Wysbegeerte aan die PU vir CHO was. Hy was vanaf 1925 tot 1969 verbonde aan die departement Wysbegeerte. Prof. Stoker is internasionaal bekend as wysgeer en die huldigingsreeks is 'n blyk van waardering vir sy dienste.

By die eerste lesingsreeks het prof. Henk Hart van Toronto, Kanada, teruggekyk hoe Stoker saam met Dooyeweerd en Vollenhoven grondleggers was van die Calvinistiese wysbegeerte. Hy het voorts hulde gebring aan die belangrike bydrae wat prof. Stoker gelewer het as kampvegter vir Christelike wetenskap.

Vyf jaar later, op 9 Desember 1980, rig die registrateur van die PU vir CHO, prof. E.J. Smit, 'n brief aan prof. Stoker waarin hy hom meedeel dat die Raad van die Universiteit eenparig besluit het om hom met ingang 1 Januarie 1981 as ere-professor in die Departement Filosofie te benoem.

Op 24 April 1981 het prof. Stoker sy ereprofessorale intreerede in die Konservatoriumsaal van die Universiteit gelewer. Die PU Kaner het die intreerede soos volg beskryf:

Christen-wetenskaplikes stel dikwels dat die doel van Christelike wetenskapsbeoefening is om God te eer en te verheerlik. Dit is korrek, sê prof. Stoker, maar dit is heeltemal onvoldoende. Alle menslike taakbehartiging behoort te geskied tot eer en verheerliking van God, nie net wetenskap nie.

Die berig lui voorts:

Op die vraag wat die doel van die wetenskap is, stel prof. Stoker voor dat daar uitgegaan word van Ef. 3:10, nl. die gedagte van die veelkleurige wysheid van God. Die wetenskaplike moet hom dit ten taak stel om so indringend en omvattend moontlik die veelkleurige wysheid van God in die skepping te openbaar.

1.2 Die oopheidslesings

Gedurende 1981 het prof. Stoker uit hoofde van sy ereprofessorale benoeming 'n reeks lesings oor ‘oopheid’ in die wetenskap gelewer. Prof. Stoker se lesings het onder andere gehandel oor ‘oopheid’ met betrekking tot eenders- en anderskennendes, ontiese ‘oopheid’, harte-‘oopheid’, historiese ‘oopheid’ en sosiale ‘oopheid’.

Met as tema oopheid van die hart het prof. Stoker die wetenskap as spesifiek-menslike aktiwiteit onder die soeklig geplaas. Omdat alle wetenskappe van 'n mensbeskouing uitgaan, moet die mens hom ook verantwoord oor wie en wat die mens is. Vanuit die perspektief van die Skeppingswysbegeerte sien Stoker die mens as 'n kreatuurlike, kosmiese wese wat na die beeld van God geskape is. As beeld van God is die mens ook onder meer heer van die skepping. Met verwysing na die tema oopheid van hart het Stoker die Skrifperspektief gebruik dat alle uitgange van die lewe uit die hart is. Hy het vir 'n oopheid tot hierdie lewensuitgange gepleit.

In sy samevatting en bedanking het prof B. Duvenage gesê dat weinig filosowe op 82-jarige ouderdom in staat sou wees om so 'n lesing te kon lewer.

Met hierdie lesing het prof. Stoker as’t ware die kroon gespan op sy verbondenheid met sy ama mater en sy akademiese loopbaan op 'n hoogtepunt afgesluit.

Dit is met 'n tikkie weemoed dat ‘n mens die gelukwense van sy ou vriend en kollega, Zeller (prof. S.P. van der Walt), in 'n brief van 26 Maart 1981 lees:

U benoeming tot ere-professor aan ons Universiteit vervul my met dankbaarheid, innige dankbaarheid. Daar is min professore wat daarin slaag om nie net hulle eie standpunte te stel nie, maar hulle studente te inspireer om saam te dink en selfstandig te dink. Die Here het u die vermoë gegee om telkens duidelik te stel dat dit te vroeg is in die Christelike wysbegeerte om 'n geslote sisteem te vorm. Dit moet nog oop bly om nuwe Christelike gedagtes te kan akkommodeer en te integreer. Vir my was dit dikwels 'n inspirasie.

1.3 Die oopheidslesings en Stoker se metodiese benadering

Kort na die verskyning van Stoker se monografie Die Wysbegeerte van die Skeppingsidee in 1933, is hy in Nederland deur 'n akademikus gevra:

“My liewe prof. Stoker, Dooyeweerd gaan van 'n idee uit: die wysbegeerte van die wetsidee, maar idee is iets wat 'n mens het. Waarom praat jy van die wysbegeerte van die skeppingsidee? Waarom praat jy nie doodeenvoudig van skeppingswysbegeerte nie?”

Die idee-komponent van Stoker se wysbegeerte het hy nooit idee-isties bedoel nie; skeppings-idee het hy onties vertolk vir sover hy onties op die skepping gefokus het. Só sterk het Stoker oor dié nuanseverskil in sy filosofie gevoel dat hy in die vroeë tagtigerjare verklaar het:

Maar ek stem toe. Ek moes daardie woord ‘idee’ nooit gebruik het nie. As ek my filosofie in Engels vertaal, sal ek dit nie noem die idee van die kosmos nie, ek sal dit noem 'n ‘cosmo-created philosophy’. Maar, jy het 'n grondgedagte nodig wat die kosmos in sy eenheid saamvat en dit doen die skeppingsgedagte.

Hiermee tree Stoker se sensitiwiteit vir 'n benadering aan die lig wat die neo-Kantiaanse reste van menslike idee-matigheid mis; 'n benadering wat ‘faneroties’, ‘onties’ meer oop staan om die veelkleurige wysheid van God in die skepping tot openbaring te bring. Dit was een van die belangrikste redes vir sy kritiek teen die wysbegeerte van H. Dooyeweerd se transendentale metode. Stoker se standpunt was dat indien die transendentale metode gebruik word, dan moet 'n punt gevind word vanwaar uitgegaan kan word om alles te oorsien. Hierdie punt impliseer ’n posisie vanwaar jy, as mens, kan uitgaan om alles te oorsien, want jy, as mens wil dit immers oorsien. Dié punt vind Dooyeweerd, volgens die Kantiaanse transendentale metode, in die ék, wat hy reduseer tot die hart in Skriftuurlike sin. Stoker verklaar:

En dan kan ek sien hoe is my ervaring moontlik; ek het iewers 'n archimedespunt nodig. Dan is die vind van ’n Archimedespunt, soos by die Kantiane orals gesoek word, ’n uiters belangrike iets.

Stoker se vertrekpunt neem hy in Genesis 1:1; hierin vind hy die nodige eenheidsgrondslag en as sodanig sou hy nie 'n Archimedespunt, oftewel binnekosmiese sentrum nodig hê nie; sou 'n kosmosentriese punt nie nodig wees van waaruit alles oorsien hoef te word en dan nog God ook daarby te betrek deurdat die hart na God moet wys nie. Dit alles getuig van 'n humanistiese benadering waarvolgens alles vanuit die mens, deur die mens en tot die mens is, behalwe dat die mens 'n skepsel van God is.

Die tweede probleempunt in Dooyeweerd se filosofie, wat met die voorgaande verband hou, het Stoker gesien in die plek wat Dooyeweerd aan die hart toeken in die totaliteit van die kosmos. Dat die hart op een of ander wyse die eenheid van die mens met sy verskeidenheid van funksies, aktes en strukture waarborg, het Stoker aanvaar. Ook het hy saamgestem dat dié eenheid nie gesien mag word in die vorm-materie-skema nie, ook nie in die skema van geheel en dele nie, soos byvoorbeeld gegee in die strukturele eenheid van stof, plant, dier en mens nie.

Die verhouding van die eenheid deur die hart gegee (wat uit al die uitgange van die lewe is) tot die verskeidenheid waaraan die mens deel het, sien die Wysbegeerte van die Wetsidee, volgens Stoker, (a) as ’n transendensie van tyd en verskeidenheid, en (b) daarin dat die hart ’n konsentrasiepunt van die verskeidenheid is.

Die eerste bepaling bied, volgens Stoker, die probleem dat die hele mens, dus ook sy hart, in sonde geval het, dit wil sê verander het; dat verandering tyd veronderstel en die hart dus ook aan die tyd onderworpe moet wees.

Met die tweede bepaling sou Stoker hom in 'n bepaalde opsig kon verenig, afhangend van wat onder konsentrasiepunt verstaan moet word. Hy sou wel kon saamstem indien met konsentrasiepunt bedoel word dat alle verskeidenheid van en in die mens aan 'n ‘ek’ behoort en onder leiding van die ‘ek’ staan (of behoort te staan), dat die ‘ek’ die kardinale eenheid aan die mens gee in 'n ander sin as.